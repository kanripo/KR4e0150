# -*- mode: mandoku-view; -*-
#+TITLE: 空同集
#+DATE: 2015-08-25 00:22:19.817339
#+PROPERTY: ID KR4e0150
#+PROPERTY: BASEEDITION WYG    
#+PROPERTY: JUAN 卷五
<pb:KR4e0150_WYG_005-1a>¶
欽定四庫全書¶
　空同集巻五　　　　　　明　李夢陽　撰¶
　　琴操¶
　　　衛女操¶
　　舊説衛有賢女趙王聞其賢請聘之未至而王薨¶
　　太子曰吾聞齊桓公得衛女而霸今衛女賢欲留¶
　　之大夫曰不可若賢女必不我聼若聼必不賢不¶
　　可取也太子遂留之果不聼拘於深宮思歸不得¶
<pb:KR4e0150_WYG_005-1b>¶
　　援琴而歌曲終自縊而死¶
有狐綏綏兮在彼河梁我欲濟之兮河無航瞻彼故丘¶
兮淇水淺淺懷我父母兮不能奮翻嗟嗟不能奮翻予¶
安用存兮¶
　　　漆室女操¶
　　漆室女魯人也倚柱悲吟鄰人問曰欲嫁乎女曰¶
　　吾憂國傷人心悲而嘯何言欲嫁乎遂自經而死¶
父母不聼女言女義不至公門嗟嗟柰何朝倚柱而吟¶
<pb:KR4e0150_WYG_005-2a>¶
暮倚柱而歌知我者謂我心憂不知我者謂我求爲家¶
予寧爲地上之茂草誠不忍負巖墻而生¶
　　　慧蛾操¶
　　李子中庭而立有蛾窘於爵入襜而避之李子傷¶
　　之作此操也¶
翼之漸漸兮入我襜兮慧逺賊兮信彼黠兮寧爾獲兮¶
　　　哀鳳操¶
　　哀鳳操爲漢中張子作也張子三十而天予傷其¶
<pb:KR4e0150_WYG_005-2b>¶
　　孤貧無歸也援琴而哀之¶
鳳之來兮爾胡爲兮牛有皁兮雞有棲鳳兮鳳兮今何¶
歸傷哉命兮我心悲¶
　　　月星操¶
　　元年冬十有一月其日己卯月在寅位金宿來襲¶
　　李子見之而憂作此操也¶
隂陽舛錯亦孔之遌斤斤其月有星薄之嗚呼天髙髙¶
在上意安若兮¶
<pb:KR4e0150_WYG_005-3a>¶
　　楚調歌¶
　　　天門開¶
天門開兮㝠㝠沛余乘兮上征雷車兮電旗斑陸離兮¶
四馳陽昭昭兮在下女翩翩兮媵予交不周兮易離路¶
超逺兮徒自苦涉海兮揚靈揖陽侯兮貝宮采珊瑚兮¶
嶼間折三秀兮水中望佳人兮不來吹洞簫兮絶浦聊¶
盤旋兮戲娱時不可兮再有¶
　　　貽女¶
<pb:KR4e0150_WYG_005-3b>¶
龍旌兮𤣥牲重闕兮紫府夫君兮不可以見女躑躅兮¶
徒自苦衝風起兮河曾波巖&KR1293;崛兮桂蘿折瓊蕋兮貽¶
女媒不通兮怨嗟若有人兮乘游龍佩蒼景兮御清風¶
陟帝左兮右降又翺翔兮極中君游兮崑崙又夕宴兮¶
王母緩節兮永歌紛佾兮繁舞望遥浦兮御舸吹參差¶
兮愁予¶
　　　捐袂¶
捐袂兮沙裔遺褋兮澧浦御重華兮九疑觀潺湲兮容¶
<pb:KR4e0150_WYG_005-4a>¶
與神之來兮六龍翳瓊枝兮翠葆驅豐隆兮挾百靈來¶
如雲兮去㝠㝠來躡霞兮去乘霓靆連蜷兮復葳蕤山¶
之桂兮江之楓雲颯颯兮吹秩風班予馬兮延佇美要¶
𦕈兮中渚¶
　　　懷鄉¶
伐辛夷兮采芳芷葺荷屋兮䕃蘭渚佳人去兮不歸靈¶
連蜷兮愁望予涉世徑兮歴險阻駕𤣥驂兮又文牡歳¶
冉冉兮既不我留悵懷鄉兮汨夷猶葛藟離離兮石間¶
<pb:KR4e0150_WYG_005-4b>¶
雨㝠㝠兮山之幽旋予馬兮故阿陟堂址兮搴女蘿霜¶
露交下兮亭臯秋風夕兮洞庭波山何爲兮巃嵸木何¶
爲兮蒙密公有亭兮何不日鼓瑟日鼓瑟兮復吹䶵憺¶
娛樂兮萬福來¶
　　　君夷猶¶
登樓兮送君日盈盈兮將落曖茀鬱乎帶長薄君夷猶¶
兮吹間(並/去)作巢燕兮既辭又鳴兮蟪蛄紛軒葢兮總總¶
君胡爲兮南都若有人兮被杜衡帶薜蘿兮蕙纓中有¶
<pb:KR4e0150_WYG_005-5a>¶
懷兮荃不知臨修路兮悵天涯悵天涯兮望煙渚信予¶
美兮誰與龍城兮貝闕君暮趨兮朝謁采芳芷兮江中¶
寄佳人兮天北¶
　　　騁望¶
送佳人兮江渚嫋嫋兮雲氣下鳥翩翩兮戾止蟬暮吟¶
兮獨苦余邅廻兮隱軫謇中洲兮偃蹇心相親兮口難¶
言目不覩兮日以逺風濤兮浩蕩涉浦兮騁望蘭被汀¶
兮葳蕤杜參差兮夕漲君税楫兮前坻復容與乎中渚¶
<pb:KR4e0150_WYG_005-5b>¶
惝怳兮將從憺淹留兮誰與¶
　　　雩旱¶
望君兮曾波雨霾兮兩河驂豐隆兮駕馮夷蹇將至兮¶
風薄之吹笙兮擊鼓絙絃兮㑹舞君不來兮使我心苦¶
雲㝠㝠兮晝晦神靈惠兮甘雨我稷兮我黍榖之兮士¶
女編龍兮堂墠禽蜥蝪兮水際吐雲兮上下使鳩鳥兮¶
騰逝紛總總兮神欲下猋爲駕兮龍爲馬君誰須兮不¶
來日將莫兮怨思¶
<pb:KR4e0150_WYG_005-6a>¶
　　　祀白鹿先生迎送神辭¶
吹玊簫兮眺㠶浦横蔽江兮美無舸謇躑躅兮旋望宛¶
窈窕兮山之左陟山左兮降右忽而來兮倐而去跨白¶
鹿兮導兩螭色含笑兮心莫知既登兮山椒復南涉兮¶
石瀬日㝠㝠兮欲暮風飄飄兮吹蕙帶¶
　　　　右迎神¶
緑蘿兮紫茰桂生兮羅戸風颯颯兮若有望神驅雨兮¶
泉浪浪躒我堦兮坐我几以彭郎兮挾匡父蘭殽兮椒¶
<pb:KR4e0150_WYG_005-6b>¶
醑日中兮萬舞美孰怒兮飄忽逝雲離離兮怨余¶
　　　　右降神¶
迹不偕兮心相疑懽雖諧兮愁易離君荷衣兮蕙帶逍¶
遥山中兮桂爲葢天門兮既闢騰而上兮雲之際石有¶
澗兮山有峯心相慕兮交不逢税吾車兮縶馬願褰衣¶
兮從子¶
　　　　右送神¶
　　　步虛辭¶
<pb:KR4e0150_WYG_005-7a>¶
被霞衣兮芝葢藹沛騰兮彯長帶䰟逖逖兮天門奄周¶
章兮雲際吹參差兮槃舞燈繁紛兮不歌以鼓水以陸¶
兮濟鬼福釐泑兮冀望苦¶
　　　芝山子辭¶
山之芝兮葳蕤子出遊兮不歸子不歸兮翳薜蘿謇余¶
獨兮山之阿山阿兮望子芝爛爛兮莖紫從子兮齋房¶
帝座兮顯清天門兮不易通子歸來兮山中石磊磊兮¶
路修日暮兮不我聊¶
<pb:KR4e0150_WYG_005-7b>¶
　　鐃歌曲¶
　　　雷之奮¶
雷之奮翕兮張山之陽發坤藏闢哉昌羣龍載浮列缺¶
光列缺光烜中土惠甘雨介稷黍聖人垂衣民歌舞民¶
歌舞祛禍菑饑而食飽斯嬉厲鬼濳滅維福基¶
　　　鳳之升¶
鳳之升附龍雲儀萬方昭帝文昭帝文承宗禋安如山¶
翕如坤兩宮豫協天神帝臨朝奏雲門戛鳴球笙鏞振¶
<pb:KR4e0150_WYG_005-8a>¶
昭四方明萬民萬民愉庶物亨隂陽熈乾道成乾道成¶
皇業昌軼周姒纉塗戎臣稽首歌雲龍¶
　　　月如日¶
月如日光如輪輪五色繽哉紛貫紫霓揚風翎抶太乙¶
侵紫庭化爲白氣干天經張我弧挾我矢祛祲滅妖天¶
下理¶
　　詠史¶
　　　賦大隧¶
<pb:KR4e0150_WYG_005-8b>¶
賦大隧兒賦隧中母隧外母思啟叚叚已舉不及黄泉¶
是何語潁人不來其柰汝潁人不來猶之可爼上分羮¶
痛殺我¶
　　　公儀休¶
園中豈無葵相公奈何饑相君即無衣不愛室中機相¶
君千萬歳請治相君棲桓公霸諸侯管氏有三歸¶
　　　青陵臺¶
兩山當中開露出青陵臺北山雖張羅南山鳥不來我¶
<pb:KR4e0150_WYG_005-9a>¶
在南山自有匹馬牛之風豈相及吾頸可斷志不易¶
　　　射潮引¶
錢塘八月潮水來蛟龍奮怒濤爲雷天旋地拆不可止¶
此中云有鴟夷子何不張爾弓挾爾矢射殺鴟夷潮可¶
止君不見潮水年年八月來萬弩射潮終不囘¶
　　　汝爲我楚舞¶
汝爲我楚舞吾爲若楚歌黄鵠翼成將奈何黄鵠一舉¶
横四海君王豈有四海羅君無四海之羅安用此殃君¶
<pb:KR4e0150_WYG_005-9b>¶
美人毒君子¶
　　　博浪沙¶
博浪沙中挈椎走鴻門帳前撞玊斗誰謂張良貌如婦¶
赤帝子起鞭赤龍臣也請歸從赤松赤松子在何許君¶
不見朝烹狗暮縛虎¶
　　　左袒行¶
陵曰不可平曰可安劉者誰勃與我産不信禄不入軍¶
右袒計安出¶
<pb:KR4e0150_WYG_005-10a>¶
　　　申屠嘉¶
鄧通小臣敢皇侮錯也何人毁廟堵臣欲戮通帝弗許¶
請收錯誅帝罔與含血自殱報皇祖¶
　　　轅下駒¶
鄭當時轅下駒韓安國兩首䑕秃老翁竟斬汝廷臣不¶
語淮陽語君不見金家婦王家女一言殺兒還殺母何¶
况區區老秃且¶
　　　栗太子¶
<pb:KR4e0150_WYG_005-10b>¶
燕燕汝今銜泥向何縣遮天蔽日過長安堆泥作塜髙¶
如山飛來未央宮銜取梁上土黄口見母來啞啞張吻¶
索蟲哺¶
　　　赤鳳曲¶
前赤鳳後雙燕頭岑岑兮尾涎涎組幘郎君夜相見相¶
見騎白馬驚起城上烏城上烏據巢食兒夜相呼¶
　　短調歌¶
　　　子夜四時歌¶
<pb:KR4e0150_WYG_005-11a>¶
共懽桃下嬉心同性不合懽愛桃花色妾願桃生核¶
　　　其二¶
栁條宛轉結蕉心日夜巻不是無舒時待郎手自展¶
　　　其三¶
獨夕玊堦側仰看三星爛畏熱不歸房徘徊夜將半¶
　　　其四¶
騖棹出驚流囘橈戲清沚擘破芙蓉花中有雙蓮子¶
　　　其五¶
<pb:KR4e0150_WYG_005-11b>¶
凉風吹玊樹團扇置不理儂亦有凉熱何况戴冠子¶
　　　其六¶
摘葉褁流螢應手葉先落本無牢根蔕虛怨秋霜薄¶
　　　其七¶
郎住西水頭妾住東北滸何能氷遂合永免風波苦¶
　　　其八¶
雪飄悵難行室邇阻相覓不畏風色嚴畏此雪上跡¶
　　　　右四時各二首¶
<pb:KR4e0150_WYG_005-12a>¶
　　　車遥遥¶
車遥遥遥遥復邁邁望見秋塵起不見車輪轉知在秋¶
塵裏¶
　　　幽蘭¶
幽蘭敷紫莖羅列生堂基踰時君不采隔情當怨誰¶
　　　掌上舞¶
晨遊憇陽館夕宴戲風臺盈盈掌上舞飛飛素雪廻¶
　¶
<pb:KR4e0150_WYG_005-12b>¶
　¶
　¶
　¶
　¶
　¶
　¶
　¶
　空同集卷五¶
