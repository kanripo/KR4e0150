# -*- mode: mandoku-view; -*-
#+TITLE: 空同集
#+DATE: 2015-08-25 00:22:20.344670
#+PROPERTY: ID KR4e0150
#+PROPERTY: BASEEDITION WYG    
#+PROPERTY: JUAN 卷三十六
<pb:KR4e0150_WYG_036-1a>¶
欽定四庫全書¶
　空同集巻三十六　　　　明　李夢陽　撰¶
　　七言絶句¶
　　　諸將八首¶
穆張亦是梟雄將膠柱談兵實可憐力屈殺身同一地¶
喪師辱國在今年¶
　　　其二¶
諸將才猷豈盡竒大都力戰各乗時黄毛近怕莊游擊¶
<pb:KR4e0150_WYG_036-1b>¶
黑靣休誇李太師¶
　　　其三¶
聞說當時掃地王威名朔漠陣堂堂自稱大將張旗鼓¶
首控驊騮出戰塲¶
　　　其四¶
但富黄金與白珠登壇擁衆鎮邊隅即使勉攀貂玉貴¶
終然不類將門趨¶
　　　其五¶
<pb:KR4e0150_WYG_036-2a>¶
國公承襲惟紈袴侯伯雖多大抵同舊典此中掄大將¶
平江英保是元戎¶
　　　其六¶
紫塞長城萬古悲塹山還復見今時敵人秪益輕専制¶
老耄何堪鋭出師¶
　　　其七¶
天下軍儲盡海頭材官郡國徧防秋若道成功無造偽¶
豈應屠賈坐封侯¶
<pb:KR4e0150_WYG_036-2b>¶
　　　其八¶
黄河青海入狼煙漢將胡兵殺氣連安得即時尋魏絳¶
務農休甲報皇天¶
　　　憶昔六首¶
己巳䝉塵數郭登馳驅國難有楊𢎞如今豈乏熊羆輩¶
比較元非擊搏能¶
　　　其二¶
北望黄雲想翠華千官徒跣哭清笳安危社稷惟司馬¶
<pb:KR4e0150_WYG_036-3a>¶
天下車書又一家¶
　　　其三¶
石亨善戰真無比䟦扈飛揚却累身佩劍豈宜恩死士¶
拖金終要作誠臣¶
　　　其四¶
王竑犯闕雖愚戇舍命臨危亦丈夫猶勝鬚眉為婦女¶
更憐冠劍學兒徒¶
　　　其五¶
<pb:KR4e0150_WYG_036-3b>¶
吉祥寵幸反稱兵一夜逹官塵滿城悖逆天誅終不赦¶
此曹王法更須眀¶
　　　其六¶
半夜飛章入鳯樓冦公流血李公憂爾曹作逆同蒿草¶
臣節江河萬古流¶
　　　京師春日漫興五首¶
十日不出花盡開城南城北錦成堆即教閉户從花盡¶
莫遣看花不醉廻¶
<pb:KR4e0150_WYG_036-4a>¶
　　　其二¶
杏花盈盈太逞姿桃花灼灼亦不遲縱饒種露栽雲地¶
可奈風狂雨驟時¶
　　　其三¶
東門百花紅照天獨樹梨花更可憐但看絃管朝朝急¶
不道春風不費錢¶
　　　其四¶
今畨花開委難當眼見稀踈葉欲長春光幾朝不一醉¶
<pb:KR4e0150_WYG_036-4b>¶
為問汝曹因底忙¶
　　　其五¶
西湖湖上楊柳枝臨流嫋娜風更吹切防白雪漫天舞¶
莫放黄金拂地垂¶
　　　牡丹¶
亂絮繁華春更煙一枝嫋嫋獨風前玉園忽漫無顔色¶
徐歩看君却自憐¶
　　　其二¶
<pb:KR4e0150_WYG_036-5a>¶
若使姚黄無魏紫孰容傾國復傾城接枝一任今人笑¶
不墜花王萬古名¶
　　　其三¶
莫道清平調獨狂牡丹元不與昭陽後來亦是先花葉¶
誰醉君王玉笛傍¶
　　　其四¶
秦地洛陽俱寂寞圃開周國復天香童時及見流傳譜¶
萬意千心足斷腸¶
<pb:KR4e0150_WYG_036-5b>¶
　　　其五¶
漫山故國花無數客舍河頭今數株絶代色孤終不掩¶
丹葩綠葉錦心須¶
　　　郊園歩花¶
常苦出城花不開花開今日共風來亦知誰便渠能主¶
獨歩徐看數十廻¶
　　　其二¶
即使憐花何恁苦不如開落任風吹花開花落從渠得¶
<pb:KR4e0150_WYG_036-6a>¶
柰記栽桃種柳時¶
　　　歩庭中海棠下¶
買宅兼花事亦希樹成春足主人歸花開已詫臙脂透¶
葉展還驚翡翠圍¶
　　　其二¶
若較梨花憎太白縱多桃李葉全無何如翠䄂紅粧倚¶
的的黄鬚錦瓣扶¶
　　　其三¶
<pb:KR4e0150_WYG_036-6b>¶
獨恨無香恐未真紛紛蜂蝶底相親俗傳定欲燒銀燭¶
絶代誰為照睡人¶
　　　其四¶
沈香亭上已多懽夢入昭陽月色寒若使天香亦傾國¶
君王應更倚闌干¶
　　　詠庭中千瓣榴花¶
藥欄爾後花希賞日日東齋只困眼每易庭榴樹底小¶
一朝開亦照髙天¶
<pb:KR4e0150_WYG_036-7a>¶
　　　其二¶
的的朱榴夏始成水簾氷簟益分明偏枝不動宜雛燕¶
接葉時披稱小鶯¶
　　　其三¶
萬瓣千鬚始一花纍纍應只為年華春風無限傾城蕚¶
結實誰真取世誇¶
　　　雪中見枯樹似梅¶
憶在江南梅照眼幾年繁蘂失溪雲如何枯樹尋常見¶
<pb:KR4e0150_WYG_036-7b>¶
一雪垂花朶朶分¶
　　　其二¶
可向繁枝問假真紛紛過眼即飄塵東風一夜髙樓篴¶
亂落紅梅誰柰春¶
　　　喜雨¶
破到榴花今日雨向來紅紫可憐吟蝶沾蜂濕徒増忌¶
杏綠梅黄亦苦心¶
　　　其二¶
<pb:KR4e0150_WYG_036-8a>¶
二麥臨河半欲黄一夜生長誰禁當揮鋤荷笠能辭苦¶
浪潑雲翻慮爾忙¶
　　　其三¶
水缺沙乾燕只忙交交鶯羽閃無光今辰底恁穿楊急¶
拍拍銜泥向我堂¶
　　　夷門曲¶
黄河岸頭多客船大堤小堤楊栁煙獨樹花開特造次¶
鄰家香醪不索錢¶
<pb:KR4e0150_WYG_036-8b>¶
　　　其二¶
南堤二月杏花紅北堤髙樓紅映空珊瑚寳玦誰家子¶
繫馬門前青樹中¶
　　　新水至¶
桃花照水楊栁長河水新添一尺强昨夜舳艫銜尾至¶
不是魚航是酒航¶
　　　其二¶
時和驛邊河水流康王城近舍西頭青蘋滿眼汀洲裏¶
<pb:KR4e0150_WYG_036-9a>¶
芳草連天無那愁¶
　　　狂風¶
狂風吹栁裊裊長杏花落地如白霜後來好花開細細¶
昨朝風惡更難當¶
　　　其二¶
來禽青李不須猜一日一夜桃花開朝來春風休更惡¶
枝頭綠葉暗相催¶
　　　其三¶
<pb:KR4e0150_WYG_036-9b>¶
新築茅齋近北堂喜有楊栁千尺長不争一朝風折盡¶
赤日炎天何處凉¶
　　　河上¶
河上昨宵風勢惡狂花不敢更髙飛農夫日望甘霖至¶
估客深愁逆浪歸¶
　　　雜詠¶
春盡梁園花不稀隨風片片坐人衣丁寧百舌渾休語¶
遮莫林鶯且自飛¶
<pb:KR4e0150_WYG_036-10a>¶
　　　覩小兒吟詩戲作絶句¶
闗中韋杜世稱豪王謝江東底更髙蘭苕翡翠空啾唧¶
肅肅雲鴻萬里毛¶
　　　東園花樹下¶
夜來睡羙春風顛朝望大梁花滿煙錢家東園好李樹¶
堪可鋪排無酒錢¶
　　　其二¶
今年春色太無頼千樹萬樹花分明便學少年出走馬¶
<pb:KR4e0150_WYG_036-10b>¶
更抛香彈打流鶯¶
　　　登臺¶
梁孝臺前白杏花眼看風落散晴沙黄鸝恰恰誰為侣¶
紫燕飛飛自作家¶
　　　聞桃花盛開¶
不及東園紅杏時梨花懊惱太開遲即防桃李紅欺眼¶
更打黄蜂莫近枝¶
　　　張池春日即事¶
<pb:KR4e0150_WYG_036-11a>¶
東門野塘花樹紅昨日不風今日風倒着接䍦習池上¶
狂調生馬竹林中¶
　　　漫興¶
白水蒼山萬里身詠花吟鳥百年人城門此路憐芳草¶
盃酒他鄉不是春¶
　　　其二¶
楊栁春江對自流清沙白石伴誰遊弋人莫羡能鳴鴈¶
海叟虚疑不動鷗¶
<pb:KR4e0150_WYG_036-11b>¶
　　　錢園二絶句¶
去年錢園萬李樹落莫今春只數枝多應斬伐貧人賣¶
豈復能思爛熳時¶
　　　其二¶
墻東李樹太含胡院背夭桃斬不枯及早榮枯休浪擬¶
趂時車馬自應趨¶
　　　城南别業¶
傍塹㳂堤二里餘栁墻茅屋此成居浣花便擬吾何忝¶
<pb:KR4e0150_WYG_036-12a>¶
獨愧窮愁懶著書¶
　　　春日豫章雜詩十首¶
東角樓東寒食日吾家海棠䨇樹花忽憶花開吾在此¶
豫章寒食獨思家¶
　　　其二¶
亂蘂濃花今有無舊趨北闕憶西湖垂楊畫鷁金鞍戲¶
三月煙花滿上都¶
　　　其三¶
<pb:KR4e0150_WYG_036-12b>¶
每愛髙樓畏獨來非闗觔力怕徘徊江頭無限桃花樹¶
恰到來時滿眼開¶
　　　其四¶
江花照水兩三枝㺯日吞煙是爾時不應春風與作意¶
掛斷低空百尺絲¶
　　　其五¶
東湖鸕鷀有㡬嵗踏浪爭花何恁遊可憐汝輩異情性¶
拄杖獨看春岸頭¶
<pb:KR4e0150_WYG_036-13a>¶
　　　其六¶
爛熳誰家臨路枝留連蜂蝶過相疑行人莫羡渠能主¶
落水沾塵㑹有時¶
　　　其七¶
江南春事殊懊惱五雨十風常不晴今日天開聊一望¶
却憎花栁太分明¶
　　　其八¶
江北毎嗔花不早清明出郭始芳菲可道江西渾不冷¶
<pb:KR4e0150_WYG_036-13b>¶
清明桃杏亦初飛¶
　　　其九¶
樹頭春鳥苦喧聒欲打還留催好春院裏八哥何事者¶
羣翔緩歩不知人¶
　　　其十¶
苦吟實是被花惱今日携壺何處傾鳯凰洲前好楊栁¶
㺯日鳴舷遮莫行¶
　　　漫興¶
<pb:KR4e0150_WYG_036-14a>¶
城外清江城内湖水門通貫古名都魚跳浪濶終難網¶
鳥立沙長豈得呼¶
　　　其二¶
乆雨今晴燕得飛城中江畔歩徐歸煙花晩閣偏衝檻¶
栁絮晴橋故㸃衣¶
　　　漁父¶
應手扁舟去若飛囘流撒網倐成圍金鱗翠鬛心俱切¶
得意誰先蕩漿歸¶
<pb:KR4e0150_WYG_036-14b>¶
　　　新買東莊賔友携酒往看十絶句¶
芳園垂老慚為主門巷開除即是家不知櫻樹春能早¶
便把櫻花作杏花¶
　　　其二¶
園芳細認紛無數太半朱英間碧林搴蕋㺯枝惟恨晩¶
對花誰記種花心¶
　　　其三¶
年來好事推劉四酒興花情老獨濃最喜能移山茉莉¶
<pb:KR4e0150_WYG_036-15a>¶
所嗟猶欠木芙蓉¶
　　　其四¶
黄鸝故囀千頭栁白蝶能穿百結花敢道墻榆渾不用¶
新巢樹樹可慈鴉¶
　　　其五¶
今春自買城東園暇即郊行不憚煩不應對客誇林竹¶
日日柴門有駐軒¶
　　　其六¶
<pb:KR4e0150_WYG_036-15b>¶
買地兼園已自饒來游况是百花朝細看却怪林間笋¶
迸檻穿籬只恁驕¶
　　　其七¶
静處亭亭竹萬竿弄煙濡露不曾寒多栽要識前人意¶
秀色憑渠雪後看¶
　　　其八¶
鮑子知我逺載酒鄭生騎驢獨踏春㶚上孰如彭澤栁¶
竹林休認草𤣥人¶
<pb:KR4e0150_WYG_036-16a>¶
　　　其九¶
邉村黄子先曾約百畝十年今卜鄰元是隠淪須共酒¶
非因花樹始同春¶
　　　其十¶
為花底恁朝朝出風日清和今古稀傳道鄭生重載酒¶
寄言花蘂莫輕飛¶
　　　東園遣興再賦十絶句¶
經宿隔城花盡開園扉深閉蝶應猜小車即病行能穏¶
<pb:KR4e0150_WYG_036-16b>¶
一日來看須一廻¶
　　　其二¶
朝出看花車暮廻轅西東望復徘徊黄昏蜂蝶休虚閙¶
明日深枝花更開¶
　　　其三¶
萬蕋千葩枉自竒海棠臨牖獨専姿今人盡仗繁枝葉¶
國色紛紛却未知¶
　　　其四¶
<pb:KR4e0150_WYG_036-17a>¶
百花叢裏一茅堂獨坐時傳百和香隔簾誰放游蜂入¶
撲酒衝琹特恁狂¶
　　　其五¶
分行種樹非無意薙穢薅煩亦用情何事草蒿欺便得¶
芊芊滿地不知名¶
　　　其六¶
舊種丁香間石榴花時榴葉未曾抽試看赤艷傾陽日¶
亂蕚繁英何處求¶
<pb:KR4e0150_WYG_036-17b>¶
　　　其七¶
䕶徑扄園意自知百年今日是花期昨屬客過貪勸酒¶
僮人背折兩三枝¶
　　　其八¶
呼童刈草栽吾菊夾徑分行補種葵怕認野人為魯相¶
旋删修竹起東籬¶
　　　其九¶
人生無求心自寛酒香花明身幸安忘憂豈啻憑萱草¶
<pb:KR4e0150_WYG_036-18a>¶
蠲忿何勞問合懽¶
　　　其十¶
吾園亦在東門外昨日清明手種瓜不信邵平能五色¶
吾園兼有武陵花¶
　　　痔不可車旬日乃造於東園春葩向殘夏英欲¶
　　　　起慨焉動於老懐再賦絶句十首¶
鮑歸昨誇百結勝惜我病阻孤春妍豈謂今開兩荆樹¶
分枝的的照紅煙¶
<pb:KR4e0150_WYG_036-18b>¶
　　　其二¶
桃杏葉尖荷葉圓楊花亂撲如白綿若言春事渾無曲¶
榆莢何縁亦貫錢¶
　　　其三¶
昨當春色散年芳競媚爭妍各擅塲一出牡丹諸便歇¶
固知渠是百花王¶
　　　其四¶
檻西新笋不太甚一夜迸堦横我簷汝雖天生剛直物¶
<pb:KR4e0150_WYG_036-19a>¶
豈容出地頭頭尖¶
　　　其五¶
吾園種種無樛木兩葛縈紆底自芳客到更無愁醉酒¶
醉時但臥此花傍¶
　　　其六¶
情閒有時被物惱即無恚怒亦生嗔頻來語燕如疑主¶
獨立鳴鳩不怕人¶
　　　其七¶
<pb:KR4e0150_WYG_036-19b>¶
為園偏種閒花草我欲移松無處栽深山瑟瑟誰知汝¶
可惜凌雲聳壑材¶
　　　其八¶
亦知盆沼非源水試放魚苖喜即成敢說寸鱗無變化¶
喣花吹絮已横行¶
　　　其九¶
花時酒客圍花坐今日紅稀客不看即使盛衰遵物理¶
何須反覆似波瀾¶
<pb:KR4e0150_WYG_036-20a>¶
　　　其十¶
萬竿美竹修修翠愛此朝朝坐竹中困酒實應慚阮老¶
揮絃聊竊比嵇公¶
　　　東園澷興之作¶
大麥初黄小麥齊櫻桃半熟壓枝低先生皂帽何為者¶
白首看花日每西¶
　　　客有欲除我東園草者詩以止之¶
綠匝紅稀可柰春友車朋馬故應頻行邊莫便鋤閒草¶
<pb:KR4e0150_WYG_036-20b>¶
但入林園仗主人¶
　　　牡丹絶句¶
自知國色無倫比放徧羣花每後開獨艷不教霜雪妬¶
先春甘讓凍園梅¶
　　　其二¶
看盡羣芳見此花後時莫澷為渠嗟爭開若使先桃李¶
誰與春風殿嵗華¶
　　　葡萄¶
<pb:KR4e0150_WYG_036-21a>¶
萬里西風過雁時綠雲𤣥玉影參差酒醒試取氷丸嚼¶
不說天南有荔枝¶
　　　除前五更聞習儀鼓角感而有作¶
蒼龍闕動朝元日玉笋班齊舞蹈時枕上忽傳新鼓角¶
眼中如閃舊旌旗¶
　　　其二¶
兩朝舊是含香吏豹隐俄驚二十年猶記習儀端笏地¶
朝天宫裏聽鳴鞭¶
<pb:KR4e0150_WYG_036-21b>¶
　¶
　¶
　¶
　¶
　¶
　¶
　¶
　空同集巻三十六¶
