# -*- mode: mandoku-view; -*-
#+TITLE: 空同集
#+DATE: 2015-08-25 00:22:19.868287
#+PROPERTY: ID KR4e0150
#+PROPERTY: BASEEDITION WYG    
#+PROPERTY: JUAN 卷八
<pb:KR4e0150_WYG_008-1a>¶
欽定四庫全書¶
　空同集巻八　　　　　　明　李夢陽　撰¶
　　雜調曲¶
　　　塘上行¶
蒲生何離離過時采者稀莫言采者殊盛衰自有時(一/解)¶
昔與君相見不謂行當變讒言使交流水清石自見(二/解)¶
孔雀東南飛十步一徘徊羅鸗羽翼短安可作雄雌(三/解)¶
今日樂相樂飲酒行六博蒲生枝葉多中心亦不惡(四/解)¶
<pb:KR4e0150_WYG_008-1b>¶
　　　艷歌行¶
昃日出扶桑照我結綺窻綺窻不時開日光但徘徊(一/解)¶
通阡對廣陌柳樹夾樓垂上有織素女歎息爲誰思(二/解)¶
步出郭東門望見陌上柳葉葉自相當枝枝自相糾(三/解)¶
　　　甄氏女詩¶
　　予讀魏記見甄氏女失身以讒被誅即其絶鳴之¶
　　音至惨戚不可讀而竟以讒死悲夫然卓氏女亦¶
　　奔相如作白頭吟何所遇懸絶也陳思王浮萍詩¶
<pb:KR4e0150_WYG_008-2a>¶
　　或稱託風於甄氏比之長門成敗異矣豈非事人¶
　　者之永鑒哉¶
種樹髙堂下枝葉何留留辭家奉君子置我青雲樓一¶
朝意乖别棄妾忽如遒昔爲同溝水今向東西流獨守¶
結心脾夕暮不垂帷明月鑒玊除清風一何悲曵絇立¶
中庭仰見明河湄明河光不囘念妾當何依沉思仰天¶
歎淚下如斷縻¶
　　　師曠歌二首(詳見/樂書)¶
<pb:KR4e0150_WYG_008-2b>¶
宮筵肆兮哀絃拊𤣥鶴降兮鳴且舞呼煙侣兮嘯雲友¶
誰能爲此師曠子¶
　　　　右𤣥鶴歌¶
招白雲兮㑹天鬼雨㝠㝠兮風不止君好音兮徒自苦¶
民悲嗟兮離棄女¶
　　　　右白雲歌¶
　　　五仰詩五首¶
　　余懷五嶽尚矣婚嫁未畢頗有向平之歎太史公¶
<pb:KR4e0150_WYG_008-3a>¶
　　曰髙山仰止景行行止即未能至心竊嚮往之於¶
　　是作五仰詩焉¶
我所仰兮在華山側身西望阻秦闗蓮嶺阻修徒離歎¶
仙人贈我白瓊丹翳三秀兮吟葛覃我欲從之途路艱¶
西望咸陽涕潺湲¶
　　　其二¶
我所仰兮在衡山側身南望阻荆闗祝融岧嵉心悲酸¶
仙人贈我赤瓊丹婆娑桂樹山之間我欲從之途路艱¶
<pb:KR4e0150_WYG_008-3b>¶
南望洞庭涕潺湲¶
　　　其三¶
我所仰兮在泰山側身東望阻齊闗南有龜䝉東肅然¶
仙人贈我緑瓊丹招我東游扶桑間我欲從之途路艱¶
東望河濟涕潺湲¶
　　　其四¶
我所仰兮在恒山側身北望阻燕闗飛石岑巉不可攀¶
仙人贈我黒瓊丹帶星辰兮佩鳴環我欲從之途路艱¶
<pb:KR4e0150_WYG_008-4a>¶
北望鴈門涕潺湲¶
　　　其五¶
我所仰兮在嵩山側身遥望阻韓闗企余望之良匪難¶
仙人贈我黄玊丹手持金光翳華菅我欲從之途路艱¶
遥望緱城涕潺湲¶
　　　淋池歌¶
翩翩黄鵠玊距金衣飛引兩雌來下我池肅我徒駕我¶
舟折荷花兮櫂中流女揚歌龍豹馴陽阿雜進齊謳陳¶
<pb:KR4e0150_WYG_008-4b>¶
㑹鼓擊樂未央皇家萬夀民阜康¶
　　　招商歌¶
荷爲葢水爲車女豔豔兮繡帶舒辟隂館坐陽渠招凉¶
風兮吹玊竽吹玊竽感心志晝巻夜舒蕩人思榮景沉¶
凝霜零仰首太息沾我纓¶
　　　順東西門行¶
嘅人生七十稀來日苦奔去難追賢子孫富家資耳聰¶
眼明心寡悲酒既清殽核時首春禽鳴梅滿枝人道成¶
<pb:KR4e0150_WYG_008-5a>¶
世運熈乃今不樂當待誰召同姓請鄉耆鼓瑟飲醇祝¶
期頥¶
　　　妾薄命¶
蘭房宵宴燭舒明今者不樂歲其征豈伊異人惟友生¶
金杯玊盤殽雜呈恃容驕愛各極情任心屬懽宻意傾¶
美人顧予獨目成舄履雜蹂香澤傳額瞬目語中意宣¶
主稱千夀客萬年攬衣起舞體僊僊燕翻雪廻臻極妍¶
羅濡縠潤汗沾顔履遺珮絶立未安滿堂稱能燈屢前¶
<pb:KR4e0150_WYG_008-5b>¶
金爵弱腕未勝持相擎䄂遮情語㣲促尊前席影齊移¶
繡裾珠衱光逶迤耳後懸瑱何纍纍皎若芙蓉出緑池¶
贈我彤管親所將車疑馬停仍罄觴德音愛深結肝膓¶
醉沉獨言猶不忘歸室自解鳴玊鐺九華流蘇雞舌香¶
合眼宛在君之㫄覺來㣲月鑒空牀起視北斗長闌干¶
踟蹰露晞日上山義成愛施良獨難悲思歎息淚汍瀾¶
佳人絶代惜玊顔情㑹恩離摧我肝願託錦衾終此歡¶
　　　苦哉行¶
<pb:KR4e0150_WYG_008-6a>¶
從軍北到長城長城草枯窟不平十月風發霜霰零人¶
鬚馬尾氷結成東歸太行踐羊膓斫氷煮糜巖谷㫄攀¶
枝掩淚瞻故鄉紅顔搗素怨夜長悲離恨阻斷肝膓破¶
鏡何時飛上蒼¶
　　　嗟哉行¶
人言髙樹多風羣鳥巢其顛勁幹從來易折弱者永其¶
年蘭&KR0581;雖異衆草秋至同一零君子不愛其身身屈名¶
乃成¶
<pb:KR4e0150_WYG_008-6b>¶
　　　朱榴篇¶
朱榴雖擅名不與衆草爭春陽炎天衆草死朱榴吐豔¶
何揚揚縟瓣攅葩不結實可憐此物終抛擲¶
　　　行路難¶
錦笙翠蛾心莫疑色銷言忤情遽離偶投響諾山嶽移¶
背靣詆訾孰復知川塗憂風備其舟彼水東西流波翻¶
浪側時不休泊船倚岸纜樹根彼何者鳥翻然喧願置¶
此曲令心煩¶
<pb:KR4e0150_WYG_008-7a>¶
　　　白紵詞三首¶
鐙繁月明夜何長華袿鳳髻曵鳴璫裊雲流影歸洞房¶
引商刻徵斷人膓金鞭騮馬立徬徨解衣酣酒歌未央¶
夜䦨雞鳴不下堂¶
　　　其二¶
天河爲橋一水長雙星怨夜遥相望玊簾金茀衢路㫄¶
塵暗鐙殘芬秀揚轉眸明月低西方墮靨流鈿飄碎光¶
馬停車駐空斷膓¶
<pb:KR4e0150_WYG_008-7b>¶
　　　其三¶
五更月㣲含素波飛霧英英没絳河桂宫蘭室棲玊娥¶
外極金鰲萬象羅萬人齊和一人歌生丁福運民太和¶
竟日爲歡豈足多¶
　　古調歌¶
　　　河之水歌¶
　　河之水歌李子爲其子作也以子追不及¶
河之水流濺濺望父不見立河干¶
<pb:KR4e0150_WYG_008-8a>¶
河水淲淲舟子揺櫓東方漸明我不得渡¶
　　　想像歌¶
　　李子北行日夜行思其兄其兄亦日夜行於是作¶
　　想像之歌¶
霧邪煙邪行草莽者兄邪¶
　　　鷄鳴歌¶
　　鷄鳴歌者李子去江西而作者也孤舟泝江漢而¶
　　上¶
<pb:KR4e0150_WYG_008-8b>¶
東方白兮鷄鳴膠膠鼓予櫂兮沙之坳明星上船桅北¶
斗入地離離蘆中人逝而逝而¶
　　　内教塲歌¶
　　内教塲歌者李子紀時事而作者也帝自將練兵¶
　　於内庭¶
雕弓豹鞬騎白馬大明門前馬不下徑入内伐鼓大同¶
邪宣府邪將軍者許邪(一/解)武臣不習威奈彼四夷西内¶
樹旗皇介夜馳鳴砲烈火嗟嗟辛苦(二/解)¶
<pb:KR4e0150_WYG_008-9a>¶
　　　呌天歌¶
　　呌天歌者撫民之所作也余聞而悲焉撮其詞而¶
　　比之音¶
彎弓兮帶刀彼誰者子逍遥牽我妻放火我言官府怒¶
我(一/解)彼逍遥者誰子出門殺人騎馬城市汝何人誰教¶
汝騎馬(二/解)持刃來持刃來彼殺我父兄我今遇之必殺¶
此傖彼答言奉黄㮄招安嗟嗟奈何奈何(三/解)彼不有官¶
饑官賑之出有馬騎我有租有徭有役苦楚胡不彼而¶
<pb:KR4e0150_WYG_008-9b>¶
(四/解)¶
　　　招安歌¶
鷹饑則附我父順子逆子右父左彼則萬只誰曰千只¶
彼烹牛美妻尚望樵山而秉犂¶
　　　賊逃歌¶
戈㦸團團鳥飛不過汝安逃兮毒弩蛇矛乎林之坳兮¶
君不見青衣來狼兵開¶
　　　愍災歌¶
<pb:KR4e0150_WYG_008-10a>¶
火之發兮城南暮飛城入兮勢衝礲急風逆不反我心¶
怛兮怫兮汨兮安得術噀爾滅兮(一/解)省之火自門徂堂¶
燒兩廊兮彼何樓者裂棟爆瓦天爲赭兮煙噴噴海湧¶
照四野兮嗟何鳥聲怪而赤熖翔而不下兮(二/解)¶
　　　愍熯歌¶
東湖爲陸而我無車有舟灘髙水淺行不得以舒倉浪¶
天疾威我人七月不雨田龜拆山而鱗鱗夫兮出殺賊¶
婦哭于廬疇給我食¶
<pb:KR4e0150_WYG_008-10b>¶
　　　姚源歌¶
嗟崒崒是何峯攅兮下則無底之壑血瀄滵潺兮猛獸¶
食人岑岑禽鳥竦峙鴟鳶不可以爲鳳枉爾飼兮我聞¶
不敢以言舉火來白刃帳下離哉翻縣官走前奪驢後¶
呌狗¶
　　　欸乃歌¶
五更風打頭來兮嗟嗟欸乃船開努力齊兮欸乃力把¶
柁立兮欸乃努力上灘水平平緩兮欸乃北風雨雪吹¶
<pb:KR4e0150_WYG_008-11a>¶
我寒兮欸乃日漸漸㝠兮誰濟此川欸乃¶
　　　和方山子歌¶
餞者在郊黄鳥交交楊柳䕃車有酒有肴¶
　　　　右僕夫歌¶
何柳不黄何鳥不鳴匪無良朋懷我故鄉¶
　　　　右答歌¶
春水渙渙水鳥鳴喚追汝者誰白馬在岸¶
　　　　右舟子歌¶
<pb:KR4e0150_WYG_008-11b>¶
食君琅玕佩君玊環春蒲再芽北舟我還¶
　　　　右答歌¶
　　　已哉辭¶
由衷醜貪孰之㢘兮餐氷茹蘖乃疇苦汝節威武不屈¶
以身殉國此戾此賊彼毅彼力曰伊逮之逮之膺矣已¶
哉天乎命乎䛆予改之吾曷懲矣栗滴瀝望首陽之清¶
泉兮有二人者從之汨乎終予年¶
　　　三原王公夀辭¶
<pb:KR4e0150_WYG_008-12a>¶
軒冕兮巍峩公之進兮羣龍委蛇公今何所兮南山岧¶
嶤誰與公兮逍遥¶
南山何有兮其雲油油出覆四海兮歸抱一丘公朝攀¶
兮暮與游徜徉宇内兮復安求¶
緑桂兮丹阿公遊兮酒歌幅巾兮鷺羽婆娑兮公舞夀¶
且康兮慰我民望兮¶
　　　招隱山辭¶
山之桂青青秋風緑葉冬不零王孫幾時歸山空蕙草¶
<pb:KR4e0150_WYG_008-12b>¶
摧¶
山之草萋萋春風花發桃源迷子規啼竹隂日暮愁人¶
心¶
秋之夕螢飛山風霜露沾人衣洞門翳寒蘿奈茲華髪¶
何¶
　¶
　¶
　空同集巻八¶
